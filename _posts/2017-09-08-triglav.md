---
layout: post
title: "Triglav (2864 m.n.m)"
date: 2017-09-08
categories: [Hory]
tags: [cestovanie, Slovinsko, Triglav]
---

#### 1. deň výstupu
Práve tretí deň roadtripovej dovolenky po Slovinsku a Chorvátsku bol tým dňom D, kedy sme sa rozhodli začať výstup na najvyššiu slovinskú horu - Triglav. Vystúpali sme opäť cestami X-Y-Z-ej triedy pod Aljažev dom, kde sme nechali autá mimo plateného parkoviska v chládku lesa (bez akýchkoľvek problémov). Pokračovali sme smerom ku nástupu našej cesty, ktorou bola Tominškova pot. Spočiatku cesta vedie skutočne strmým stúpaním v lese a za horúceho letného dňa nemá konca. Ferata je VRAJ hodnotená obtiažnosťou C, čomu by som sa len pousmiala. My sme napokon usúdili, že ťahať hore sedáky a feratové sety je vlastne zbytočné (mnoho ľudí ich ani nemalo). Rovnako ako pri Prisojniku, strieda sa tu veľa neodistených častí s odistenými, v prevahe sú opäť tie neodistené. Miestami si aj pekne zaleziete. Hodnotí sa mi to ťažko, ale mohlo by ísť o také dvojkové-trojkové lezenie. Nechcem vyvolávať nasledujúcou vetou obavy ohľadom náročnosti alebo akejsi nebezpečnosti, ale nečakajte žiadnu super odistenú cestu zdola až nahor, práve naopak. Ja som nadobudla taký pocit, že niekedy je to istenie dokonca na miestach, kde by už ani nemuselo byť, v porovnaní s tým, čo ste prešli bez istenia - a tak sa už ani na tých odistených úsekov necvakáte, lebo veď načo :-). Cesta je však úplne zvládnuteľná, žiadne obavy, nejaké skúsenosti s postupovaním takýmto terénom však padnú vhod. Aljažev dom je vo výške "len" 1 015 m, preto sa pripravte na slušné stúpanie od samého začiatku až po samý vrchol, ktorý je vo výške 2 864 m. Vertikálny posun vzhľadom na spaľujúce teplo naberáme slimáčim tempom. Vzhľadom na tieto okolnosti neopísateľne oceňujem návrh Toma B. aby sme výstup na Triglav rozložili na dva dni s prespaním na Triglavskom dome. Pôvodne sme to chceli s Tomášom dať za jeden deň, ale na to vám odporúčame zvoliť si iné ročné obdobie. Keď doleziete Tominškovu pot, nasleduje už miernejšie stúpanie najprv suťovým, neskôr pevným skalným položeným terénom na Kredaricu, kde sa nachádza Triglavski dom (to ich všadeprítomné mäkké "i" je naozaj milé). Na Slovincoch sa mi páči, že vás nechajú ísť kdekoľvek, akurát dajú na rozcestník k názvu miesta, kde to máte namierené, výkričník. A my tu v Tatrách na všetko potrebujeme horských vodcov. Menej sa mi už páčili uvádzané časy, ktoré sa nám nedarilo spĺňať. Preto sme aj na Triglavski dom prišli až večer a modlili sa, aby mali pre nás nejaké to miestočko. Kapacita chaty je však neuveriteľných 300 ľudí, takže o miesto nebol boj. Pán na recepcii bol veľmi veselý a sám sa ponúkol, že nám to dá za polovičné ceny pre 3 a len za jedného zaplatíme tak, ako by sme mali. Ja som si dala radler, Tomík si dal pivo a šli sme spať.

![Stúpame](https://3.bp.blogspot.com/-urHNJ9g89Pw/WbD_KZMMoKI/AAAAAAAACPg/AlvsYx5nZ1MrYT0ulmctkpAcaKwAZO_RgCLcBGAs/s1600/17-07-31_4794.jpg "Stúpame")
![Stúpame II](https://1.bp.blogspot.com/-ksXtVGq6sgs/WbD_Ltl2OUI/AAAAAAAACP0/Uugp45JwqooJBWRTxN9OqIqFRZixroCkACLcBGAs/s1600/17-07-31_4795.jpg "Stúpame II")
![Triglavski dom](https://4.bp.blogspot.com/-oQblqMYPOYI/WbD_Ln_UVAI/AAAAAAAACPw/NwwEcxpD0tcLOAOtIQNdCUPdGhrwNmKWwCLcBGAs/s1600/17-07-31_4798.jpg "Triglavski dom")

#### 2. deň výstupu
Z každého kúta Triglavskeho domu na vás pokukujú tabuľky s oznamom, aby ste opustili izby pred siedmou hodinou. Viete si teda predstaviť, ako to vyzerá v 20-30 lôžkových izbách o pol siedmej ráno. My sme teda vstávali úplne poslední a keď sme opúšťali našu izbu na konci chaty, nikoho už nikde nebolo. Uvarili sme si raňajky v klasickej ovsenej verzii a vyrazili na údajne hodinu vzdialený vrchol Triglavu. Z Triglavskeho domu vedie prakticky až na vrchol ferata (na ktorej sa istí už len 1 človek z 10, ak vôbec). Je utorok, ale v hlavnej sezóne to očividne nezohráva žiadnu rolu. Preto aj my každú chvíľu narazíme na húfy "odvážlovcov", ktorí chcú pokoriť vrchol. Únava je citeľná a hoci doobedné teploty majú skôr chladný charakter, hore to ide čoraz ťažšie. Na vrchole je ľudu ako na Václaváku. V ušiach sa mi miešajú jazyky desiatok národností. Rozoznávam len konverzácie slovanského pôvodu a angličtinu. Niektorí sa radujú z krásneho výstupu, iní dramaticky popisujú strastiplnú cestu, na ktorú sa museli vybaviť veľkou dávkou odvahy. Tak či onak, všetci sme hore, všetci máme v nohách tie isté metre, všetci sme si prešli približne rovnakým terénom - všetci sme si tam rovní. Len každého z nás to stálo iné množstvo fyzicko-psychickej námahy. Výhľady sú krásne kam oko dovidí, veď nič vyššie už v Slovinsku neexistuje. Triglav 2 864 m.n.m "here we are"! :-) Opäť však musím smutne skonštatovať, že davy turistov dokážu odkrojiť z výnimočnosti danej chvíle. Mainstream už stráca svoju kvalitu. Cesta dole bola na moje veľké prekvapenie oveľa príjemnejšia než som sa obávala. Zostupovali sme cestou Cež Prag, čo boli vlastne suťové serpentínky, sem-tam odistené úseky v skale. Občas nám do cesty skočil kamoš kamzík. Na konci zostupu, keď sa Cež Prag pripájala do doliny Vrata, sme narazili na raj na zemi (aspoň vtedy to na nás tak pôsobilo). Pramenila tam vysokohorská rieka s nízkostupňovými teplotami. Po celodennej horskej páľave si človek nemohol priať nič iné. Vrhli sme sa do nej bez najmenšieho zaváhania - každý však podľa svojich možností a schopností, haha. S autami sme potom zostúpili k ďalšiemu bodu záujmu, ktorým bol vodopád Peričnik. Peričnik je masa vody valiaca sa z vyše 60 metrovej výšky za ohromného hluku na zem. Peričik je parádny vodopád, poza ktorý sa dá dokonca prejsť (akurát pekne zmoknete). Je to naozaj topka, tak sa tam niekedy určite zastavte. Po zážitku s vodopádom sme sa túžili vykúpať, no kempy k nám neboli práve ústretové. Odstavili sme teda autá pri Bohnijskom jazere - najväčšom v Slovinsku. Znovu za romatického západu slnka sme sa vykúpali a neďaleko aj prenocovali.

![Na Triglav](https://3.bp.blogspot.com/-dz5-2oaP3h4/WbD_vASYiGI/AAAAAAAACQ4/4dBqdiy9J2QFmQhISOv5xzzBHm6LPNrKQCLcBGAs/s1600/17-08-01_4820.jpg "Na Triglav")
![Na vrchole](https://4.bp.blogspot.com/-LOYtia0Ww5M/WbD_jKKdiFI/AAAAAAAACQY/yDuwpURlCs4yTqFoqWoYKvjKidshr4k2ACLcBGAs/s1600/17-08-01_4835.jpg "Na vrchole")
![Zostup](https://3.bp.blogspot.com/-HhcbBwF6unA/WbD_j7l9olI/AAAAAAAACQc/th8508tUNIMO6KjPNCJb0Sb6Vo5MVm9TACLcBGAs/s1600/17-08-01_4837.jpg "Zostup")