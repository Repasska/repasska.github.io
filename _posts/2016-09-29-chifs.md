---
layout: post
title: "CHIFS (3000 km roadtrip)"
date: 2016-09-29
categories: [Cestovanie]
tags: [Chorvátsko, Taliansko, Francúzsko, Švajčiarsko, ferraty, lezenie, Mont Blanc, Matterhorn, Dolomity]
---

Takže k našej (ne)tradičnej dovolenke, ktorá dostala pracovný názov CHIFS (Chorvatsko, Itálie, Francie, Švýcarsko). Bez akéhokoľvek dlhšieho vymýšľania sme sa jednohlasne zhodli na tom, že chceme podniknúť niečo aktívnejšieho charakteru, vzdialenosťou dosiahnuteľné autom a keďže sme mali k dispozícii čas, ktorého nebolo ani málo, ale ani veľa, tak sa ako ideálna lokalita javila Európa - respektíve viaceré lokality vrámci Európy. Zamerali sme sa teda na aktivity, ktorým by sme sa radi venovali, prispôsobili im lokality, ktoré im vyhovovali a pokúsili sa z toho urobiť akýsi okružný trip po Európe. Rozdelila by som to na nasledujúce časti: lezenie v Chorvátsku, ferraty v Dolomitoch, trek pod Mont Blanc-om, trek pod Matterhornom a švajčiarske jazero, na ktorého názov sa mi asi nepodarí si spomenúť. Dokopy sme prešli vyše 3 000 kilometrov.

#### Lezenie v Chorvátsku

To, že je Chorvátsko peknou destináciou na lezenie, asi nikoho z komunity lezcov neprekvapí a väčšina tam dokonca vzhľadom na nie príliš veľkú vzdialenosť aj pravidelne jazdí. O tom, že sa nachádzajú pekné oblasti aj na ostrove Krk som sa dozvedela pri náhodnom otvorení článku, ktorý ktosi kdesi raz zdieľal. Cesta nám ubehla relatívne rýchlo a už sme vdychovali prímorský vzduch pod vysvietenou Mliečnou cestou. Prvý deň sme sa vybrali do oblasti Portafortuna. Klobúk dole pred prácou tých, ktorí sa o rozvoj lezenia na Krku - Baške starajú. Všetko od nástupu, cez sektory a cesty bolo pekne pooznačované, s aktuálnym a pekne spracovaným sprievodcom, cesty pekne odistené a očistené - radosť liezť. Poobede sme sa vybrali za morom, keďže sme sa nachádzali taký malý kúsoček od neho. Pozdávalo sa nám okolie Vrbnika a tam sme si našli aj svoj privátny kúsok skalnatej plážičky. Strávili sme tam noc a nasledujúce doobedie a poobede sa vybrali preskúmať ďalšiu oblasť - Belove Stene. K tejto oblasti sa mi spája - teraz už vtipná - príhoda, kedy mi počas lezenia jednej z ciest robil krátku spoločnosť aj had, ktorý sa zo špárky v skale, kde sa vyhrieval, priplazil na ruku. Zotrval tam však len chvíľku a potom ho čakal nepríjemný pád pod skalu, keď som ho v príšernej panike sprevádzanej intenzívnym krikom striasla z ruky. Oblasť to bola taktiež veľmi pekná, plná zaujímavých ciest a černíc - kde oko dovidelo. Tento večer sme šli za morom na pláž do neďalekej Bašky. Prešli sme sa trochu aj večerným mestom, ktoré žilo turizmom a zhodli sme sa na tom, že sme radi, že medzi týchto turistov (hotel - jedlo - pláž - hotel - jedlo - pláž) nepatríme :-). Noc sme strávili blízko Portafortuny, kde sme ešte poliezli nasledujúce doobedie a potom sme namierili smer Taliansko - Dolomity. V talianskom Trieste sme si urobili malú zastávku na miestnej pláži a poslednýkrát počas dovolenky sa vykúpali v mori. Potom nás čakala už len dlhá a drahá cesta po talianskych dialniciach.

![CH1](https://4.bp.blogspot.com/-6NqmiLbh_L0/V-0ashXOVHI/AAAAAAAABfw/_alor5MNuwQFeAJkWP2_NdoKvSl1TDchgCLcB/s1600/2016-08-27_00007.jpg "CH1")
![CH2](https://4.bp.blogspot.com/-VJvpuZHB5Uc/V-0auvs-koI/AAAAAAAABgY/XYojqtpTSZADgUNvV_TJO5kMSy4WgOykQCLcB/s1600/2016-08-28_00018.jpg "CH2")
![CH3](https://1.bp.blogspot.com/-jRMv-Txjsug/V-0au3LHmiI/AAAAAAAABgc/5wimS9ILXUMYP2HiPM5atSz0R7VbU_qtwCLcB/s1600/2016-08-28_00019.jpg "CH3")
![CH4](https://4.bp.blogspot.com/-SUfvx_UtTmo/V-0av-NXepI/AAAAAAAABg4/krq2bDNzH8kReNgBRNmEj6BiqMvFkzFygCLcB/s1600/2016-08-28_00020.jpg "CH4")
![CH5](https://1.bp.blogspot.com/-cbJCT4iAXg4/V-0av6Di7pI/AAAAAAAABg0/5TZEos7jPCMPBMczm4xNDcjJqqUslVGRgCLcB/s1600/2016-08-29_00027.jpg "CH5")
![CH6](https://4.bp.blogspot.com/-Zcw_tvfcvRY/V-0asxAt1eI/AAAAAAAABf4/x8nWoXCsoNY8ajrJrZc9bcIMAh5Ve7nTgCLcB/s1600/2016-08-27_00009.jpg "CH6")

#### Ferraty v Dolomitoch (Taliansko)

Našou prvou destináciou bola Arabba. Cesta do Dolomitov nebola predzvesťou ničoho pekného - už sto kilometrov pred našim cieľom sme videli v diaľke ten mordor, ktorý sa tam odohráva - černota, blesky, lejak, všetci čerti sa tam ženili. To sa nezhodovalo s našimi predstavami o počasí vhodnom na ferraty. Čoskoro sme do toho šialeného mixu otrasného počasia vošli a ostali tak trochu demotivovaní. Predpoveď nehlásila výrazné zlepšenie, a tak sme začali rozmýšľať nad alternatívnymi plánmi. Ráno nás však prekvapilo a počasie sa tvárilo ako-tak stabilne. Azuro a slniečko to síce nebolo, no s predpoveďou to nemalo tiež nič spoločné, a tak sme to riskli a vybehli hore najbližšou lanovkou. Našou ferratou č. 1 a mojou celkovo prvou ferratou v živote bola Via ferrata delle Trincee. Počasie bolo neuveriteľné - a to sa nám stávalo počas CELÉHO pôsobenia v talianskych Dolomitoch. Keď bola černota a oblaky niekde na našej plánovanej ceste, tak v momente, keď sme sa začali približovať, sa vyjasňovalo, oblaky mizli, potencionálny dážď tiež a keď sme sa obzreli za nás, tak tam, kde sme už prešli sa zaťahovalo a mračilo. Takto nás Pán Boh sprevádzal aj čo sa počasia týka a z tej pôvodnej hrôzy, ktorá nás mala čakať sme mali vždy luxusné počasie práve tam, kde sme sa nachádzali a kde sme to potrebovali. Aleluja! :-) Späť ale k ferrate - pre mňa ako úplného ferratového zelenáča to bol brutálny zážitok, no chvíľočku trvalo, kým sa do toho človek dostal. Potom som si to už užívala naplno, tešila sa z okolitých hôr, z ovečiek, ktoré nám robili spoločnosť, z Tomášovej radosti, z toho, že je všetko tak ako má byť. Na ferrate nás čakali všetky komponenty - aj mostíky, aj tunely a hlavne sme na nej boli úplne sami, čo zážitok ešte umocňovalo. Luxusný pohľad na Marmoladu či Lago di Fedaia na jednej strane a na obrovské kopce pokryté trávnatými plochami a Piz Boe na strane druhej. V taliansku po taliansky - a tak sme si po ferrate dali pizzu, no pred ňou nás čakala prvá a posledná regulérna sprcha celej dovči v tunajšom kempe. Síce nám Toyotka slúžila ako spálňa, kuchyňa, šatník a neviem čo všetko ešte, kúpeľňu poskytnúť nevedela. Nasledujúcou destináciou bolo passo di Sella, z ktorého sme sa ráno vybrali na Via ferrata Mesules na Piz Selva. Skupina Sella je veľmi obľúbeným lezeckým miestom a to sa nám potvrdilo, keď takmer v každej stene visela nejaká dvojka na lane. Táto ferrata patrí k najstrmších v celých Dolomitoch, a tak si človek užije veeeľa vzduchu pod zadkom a aj pár neodistených úsekov. Jej exponovanosť však bola pre nás skôr atraktívna než na "obtiaž". Krásna ferrata, len ten zostup nemal konca. Nemal konca a mám pocit, že trval celú večnosť. No keď sa "večnosť" skončila a vrátili sme sa do passa Sella, tak sme namierili do našej ďalšej destinácie - kúsok pod sedlo Gardena, odkiaľ sme nasledujúce ráno vyrazili na Via ferrata Brigata Tridentina. Na nástupe sa nám žiaľ podarilo s ďalším Nemcom trochu zablúdiť, a tak sme sa na ten ozajstný nástup dostali s menším oneskorením čo spôsobilo, že sme už narážali na davy turistov, ktorí sa ako hadík pomaly vliekli za sebou. Kde sa dalo, obliezli sme ich mimo istení a zabezpečili si aký-taký priestor na to, aby sme si ju mohli vychutnať aj bez toho, aby sme boli natlačení medzi ostatnými ľuďmi ako sardinky. Počasie bolo kúzelné - úplná inverzia - a pozerajúc dole zo skál na oblaky, ktoré sa držali v doline, mal človek pocit akoby bol v nebi. Do toho krásny vodopád tečúci kúsok od ferraty. Naozaj ako v nebi! Zostup bol tentokrát oveľa prijateľnejší a logickejší. Na parkovisku sme stretli ďalších Čechov a po klasickom cestovateľskom obede - cestoviny zo sáčku - sme to namierili pod Mont Blanc po príšerných a príšerne drahých talianskych cestách až do Chamonix.

![Dolomity](https://3.bp.blogspot.com/-oOVX6NOn2Cs/V-0jnRWgRlI/AAAAAAAABhs/BKc3oX4dceAyWDzZuHakbm-Yev0mmBNjACLcB/s1600/2016-08-30_00037.jpg "Dolomity")
![Dolomity](https://1.bp.blogspot.com/-wu7gkpk8NUc/V-0jn3Tm2jI/AAAAAAAABh8/LTERTYTtg30js1c1bUUV4oZbIZ8LJbAigCLcB/s1600/2016-08-30_00040.jpg "Dolomity")
![Dolomity](https://4.bp.blogspot.com/-tPNuUerv7zk/V-0jrTmUb9I/AAAAAAAABiw/Z59_fSl066wzJwRQKrW-8RZ3_wgE1hJhwCLcB/s1600/2016-08-30_00054.jpg "Dolomity")
![Dolomity](https://3.bp.blogspot.com/-0iQ8ECoVUQY/V-0jrbVdtXI/AAAAAAAABi0/-NA_DbqAC0QruLDJm30VpkbX-wueDvV-wCLcB/s1600/2016-08-31_00055.jpg "Dolomity")
![Dolomity](https://4.bp.blogspot.com/-4mLmyRuza4E/V-0jsY1IKVI/AAAAAAAABi8/rSu2TrdhdVgu5LNREvmoaAO7nFmKtwCtQCLcB/s1600/2016-08-31_00057.jpg "Dolomity")
![Dolomity](https://3.bp.blogspot.com/-Et7uZXfkP8U/V-0jsD62KgI/AAAAAAAABi4/CHsouzoI42w7TSAQhe2Qv0MQrNbRi0AIACLcB/s1600/2016-08-31_00060.jpg "Dolomity")
![Dolomity](https://2.bp.blogspot.com/-ETEP2kHv-V4/V-0jtqBgblI/AAAAAAAABjI/NsH4xv1HQSwuw6byOsZEGqppc23j6LBNACLcB/s1600/2016-08-31_00062.jpg "Dolomity")
![Dolomity](https://4.bp.blogspot.com/-UNVwObNRjVs/V-0juWY6eLI/AAAAAAAABjQ/B_O3LoQLnBE-7b8VXCdtxvYIW-gJtnkzQCLcB/s1600/2016-08-31_00064.jpg "Dolomity")
![Dolomity](https://2.bp.blogspot.com/-yqKLTRaPlm4/V-0jvZtYLuI/AAAAAAAABjg/WSDY1QOd-vMizMkpcbbH_z-8edzcrEzVACLcB/s1600/2016-08-31_00069.jpg "Dolomity")
![Dolomity](https://2.bp.blogspot.com/-7tJOyRdAdFU/V-0jwF1GtII/AAAAAAAABjw/ytACVlFZWl8RocjHyU3r389MYPzBshhgQCLcB/s1600/2016-08-31_00072.jpg "Dolomity")
![Dolomity](https://4.bp.blogspot.com/-zUhap_I6CXs/V-0jx3MtXmI/AAAAAAAABkM/KM7UFFA7kXYhTpjE-lHRzxI9_pV1bxfBwCLcB/s1600/2016-08-31_00083.jpg "Dolomity")
![Dolomity](https://3.bp.blogspot.com/-CFP5snKI5SY/V-0jx6UT3rI/AAAAAAAABkQ/AeMZiodU8dA90JAbD30DVs_14y7AFQZWACLcB/s1600/2016-08-31_00085.jpg "Dolomity")
![Dolomity](https://4.bp.blogspot.com/-rQ4x3kvjYE4/V-0jzryo20I/AAAAAAAABkw/RyaywDYYdQsdGzL3BMoYH10EUELrfC-LgCLcB/s1600/2016-09-01_00097.jpg "Dolomity")
![Dolomity](https://4.bp.blogspot.com/-G4mu4F-MGA0/V-0jzdRllQI/AAAAAAAABks/76E5hcBN8QYdWygtId3GZYRfISSLkIPzQCLcB/s1600/2016-09-01_00099.jpg "Dolomity")

#### Trek pod Mont Blancom (Chamonix, Francúzsko)

Uvažovali sme, čo ešte zakomponovať do tejto našej dovči a o aké zážitky ju obohatiť. Keďže lezenie a ferraty už boli naplánované na začiatku a okrem toho aj radi beháme po horách, povedali sme si, že by mohlo byť fajn sa ísť pozrieť pod nejaké naozaj VEĽKÉ kopce. A keďže v Európe nič vyššie než Mont Blanc nemáme, vybrali sme sa práve pod neho. Po uhradení "symbolických" 45 eur za prejazd tunelom Mont Blanc, sme mohli prejsť z talianskej na francúzsku stranu. Vyšli sme prakticky rovno v Chamonix a kúsok za ním zaparkovali na veľkom - a veľmi prekvapivo neplatenom - parkovisku. Ráno sme sa vybrali na trek k jazeru Lac Blanc - údajne jedno z najfotografovanejších miest, mňa osobne však oveľa viac zaujalo jazierko nachádzajúce sa pod spomínaným Lac Blancom. Na turistickom chodníku sme nestretávali takmer žiadnych turistov, no čím sa chodník blížil bližšie k lanovke, tým ich intenzita rapídne stúpala. Ach, títo "turisti". Trek to bol veľmi pekný, na jednej strane ľadovce na vrcholoch obrovských hôr, na druhej strane skaly takmer totožné s našimi Vysokými Tatrami. Sem tam nejaký ten kozorožec uprostred čučoriedkových kríkov. Počasie ako na objednávku! Pri Lac Blancu sme si dali kešu oriešky s marhuľovým džemom - táto kombinácia spočinula ako posledná na dnes batoha a posilnení sa vydali na zostup.

![Pod Mont Blancom](https://2.bp.blogspot.com/-PEn66bZKs0I/V-0mpuMVy1I/AAAAAAAABlk/dWtgTLKKQ1Q4t2es6aoLfhABO-JJdChRQCEw/s1600/2016-09-02_00111.jpg "Pod Mont Blancom")
![Pod Mont Blancom](https://3.bp.blogspot.com/-QC8x94b5Sz0/V-0mqQsm3YI/AAAAAAAABlw/dkAJ4W8uxaEnsZN7tHhXp3IqeqBcdhSHgCEw/s1600/2016-09-02_00113.jpg "Pod Mont Blancom")
![Pod Mont Blancom](https://4.bp.blogspot.com/-t9d3fGJXPr8/V-0mq3vR3TI/AAAAAAAABmA/EZfgrRJTfnQfruGNbSZqbfAsHv7nZZ77ACEw/s1600/2016-09-02_00115.jpg "Pod Mont Blancom")
![Pod Mont Blancom](https://2.bp.blogspot.com/-8AAj_NOkl20/V-0msp5MKyI/AAAAAAAABmU/Iefg9di1Gr0t7rLlOQ3roL-r-L2CbxxFwCEw/s1600/2016-09-02_00116.jpg "Pod Mont Blancom")
![Pod Mont Blancom](https://1.bp.blogspot.com/-zq8bEGiXxbs/V-0mrQOJJWI/AAAAAAAABmE/3O7VW8eUcvEtKNYkuCYwYdnXm20IRQ6xwCEw/s1600/2016-09-02_00119.jpg "Pod Mont Blancom")
![Pod Mont Blancom](https://1.bp.blogspot.com/-lQPHPNGv7Rk/V-0msW0H8nI/AAAAAAAABmQ/iFM8FNstECYMuAXjR6oNcp8AV-xXEHkQgCEw/s1600/2016-09-02_00121.jpg "Pod Mont Blancom")

#### Trek pod Matterhornom (Zermatt, Švajčiarsko)

Z Chamonix to bolo do Švajčiarska čo by kameňom dohodil (a zvyšok došiel pešo). Cestou do Zermattu sme sa ešte zastavili v obchode, no vďaka švajčiarskym cenám sme nič okrem čistej vody a balíku sušienok nekúpili. Nocovať sme ostali pár dediniek pred Täschom, neďaleko od nádherného mosta, ktorý nižšie uvidíte na fotkách. Večer sa niesol v tónoch gitary, rybičiek z konzervy a kyslých uhorkách od Tomášovej babičky. Ráno sme sa vybrali to Täschu, kde sme nechali Toyotku, keďže ďalej sa autom už nedá ísť a presadli na vlak do Zermattu. Síce z Zermattu dýchal luxus a turizmus tých, ktorí si môžu dovoliť dať za jeden rožok 3 eurá či 200 eur za fleece-ovú bundičku, no stále mal aj to čaro švajčiarskej dedinky učupenej pod tým dych-berúcim velikánom Matterhornom. Bola som šťastná ako blcha, keďže navštíviť Švajčiarsko bolo vždy kdesi medzi mojimi cestovateľskými túžbami. Túra to bola veľmi pekná, ak si človek odmyslí lanovku, ktorá mu premáva časť cesty nad hlavou a vozí turistov prakticky priamo pod Matterhorn. Ten sa nám, krásavec, ukazoval takmer po celý čas pred očami a lákal nás čo najbližšie pod svoje steny. Prešli sme teda okolo Schwarzsee až do doliny, kúsok od ktorej sa nachádza chata, ktorá je východiskovým bodom pre lezcov smerujúcich na jeho vrchol. Mali sme v pláne ďalší deň ešte trek pod Eiger, akurát počasie sa netvárilo ideálne a keď sme si uvedomili, ako sme sa veľmi vzdialili zo Slovenska a aká štreka nás domov čaká, zvolili sme pre nás výhodnejšiu alternatívu. Našou ďalšou destináciou bolo to spomínané jazero zo začiatku, ktorého názov už neviem identifikovať, no viem, že tam bolo krásne, voda bola nádherne tyrkysová, bol z neho výhľad na ľadovec, ľudia tam lovili ryby a my sme sa tam ako jediní blázni v tej zime išli ráno okúpať, haha. Potom nás čakala už len dlhá predlhá cesta domov, kde sme zdraví a šťastní dorazili v nočných hodinách.

![Švajčiarsko](https://4.bp.blogspot.com/-NTX-Dbc8RRs/V-0qxPn_t-I/AAAAAAAABnE/MKlxe5WetUoChKQcSbrQ4_fRmRRA2cm6QCLcB/s1600/2016-09-03_00129.jpg "Švajčiarsko")
![Švajčiarsko](https://1.bp.blogspot.com/-IdIAxoZ9BVk/V-0qxS0oJsI/AAAAAAAABnM/Y7hg0olLxksN6j02UfyjVWsw86QpyBtgQCLcB/s1600/2016-09-03_00130.jpg "Švajčiarsko")
![Švajčiarsko](https://4.bp.blogspot.com/-qeHhHYZjxk0/V-0qx-8sJ5I/AAAAAAAABnU/LWg_rXiSdksJ0B0NOduO14YRyiQ6bcgrgCLcB/s1600/2016-09-03_00132.jpg "Švajčiarsko")
![Švajčiarsko](https://1.bp.blogspot.com/-XTD5bpIQqso/V-0qx6MvypI/AAAAAAAABnY/LzMrDd1Fn94bomv-Ca9-KN99WQValHY7ACLcB/s1600/2016-09-03_00133.jpg "Švajčiarsko")
![Švajčiarsko](https://2.bp.blogspot.com/-A6xMIRpET5c/V-0qyiO5ovI/AAAAAAAABnk/lTck_7k7V04lc5gxT1ViYR2h3ZynP1kdgCLcB/s1600/2016-09-03_00139.jpg "Švajčiarsko")
![Švajčiarsko](https://4.bp.blogspot.com/-e3JPTwO3wYo/V-0qzFasK1I/AAAAAAAABnw/hGMnveu12p0pZNvtUhHfr6xtAQniHyPTwCLcB/s1600/2016-09-04_00142.jpg "Švajčiarsko")







