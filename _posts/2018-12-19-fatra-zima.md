---
layout: post
title: "Hrebeňom Veľkej Fatry na skialpoch"
date: 2018-12-18
categories: [Hory]
tags: [skialp, Veľká Fatra, zima, hrebeňovka]
author: Erika
link: http://ataksichodim.blogspot.com/2018/12/z-dennicka-spomienok-zimna-hrebenovka.html
---

Z Tureckej do Ružomberka na skialpoch za 3 dni. Nakoľko som po telefonickej komunikácii zistila, že Donovaly ani Ružomberok nemajú na tento čas na požičanie žiadne skialpy, museli sme si urobiť zachádzku až do Vrátnej doliny v Malej Fatre. V praxi to vyzeralo takto - budíček niečo po štvrej hodine rannej, aby sme o piatej vyrážali z Bratislavy a pred ôsmou vedeli byť vo Vrátnej. Odtiaľ sme sa presunuli na náš štart do Tureckej. Cieľ sme mali v Ružomberku, prvú noc naplanovanú na Chyžkách a druhú v hoteli Granit.


![Mapa](http://4.bp.blogspot.com/-u93GE3cvygM/W4VMmoYm_fI/AAAAAAAACws/2ICYRzaIYuIHALMaxDrFUMEd0L_YSbgNwCK4BGAYYCw/s1600/GOPR0376.jpg "Mapa")

#### Deň prvý

Už prvotné stúpanie, ktoré predstavovalo prevýšenie takmer 1000 výškových metrov z Tureckej na Krížnu, dalo pekne zabrať. S ťažkými batohmi na 3 dni, (Tomáš niesol aj uhlie, aby sme si vedeli na Chyžkách v noci zakúriť) sme boli jednoznačne najpomalšie sa pohybujúca dvojica v smere na hrebeň. Počasie, spočiatku nie-úplne-zlé, sa s pribúdajúcou výškou kazilo - až napokon na hrebeni už nebolo vidieť ani od jednej tyči zimného značenia k druhej. S odstupom času sa o tom vyjadrujem ako o "vzrušujúcom dobrodružstve", no úprimne a bez mučenia priznám, že som sa tam vtedy necítila vôbec príjmne. Dokonca som navrhovala Tomášovi sa vrátiť z Krížnej späť dole. No viete - taký dobrý český turista sa predsa nedá odradiť nejakou zlou viditeľnosťou! A navyše, za azúrka to vraj zvládne každý (smiech). Nielen, že viditeľnosť bola pekne naprd, boli to aj jedny z najchladnejších dní celej zimy (naše omrznuté fotky povedia viac než tisíc slov!). Každopádne, vďaka Bohu za niektoré dnešné vymoženosti - ako napríklad GPS a aplikáciu Mapy.cz, vďaka ktorým sme sa v bezpečí dostali až na Chyžky. Skutočne neviem, či by sme to boli schopní zvládnuť bez GPS. Ja ako nefanúšik uzavretých priestorov (klaustrofóbia je ale asi prisilný výraz) som sa v tejto hmle - kde som si dovidela tak akurát na špičky lyží - cítila tak akosi "uzavreto". Ako keby ste kráčali napred neznámemu so zatvorenými očami. Tomáš mal so mnou neuveriteľnú trpezlivosť. Po hrebeni sme vystúpali na najvyšší vrchol Veľkej Fatry - Ostredok. Za ostredkom sa už začali rysovať viditeľnejšie obrysy, takže aj orientácia sa neporovnateľne zlepšila. V zimnom čase však v horách panuje ešte jedna nepríjemná vec. Tma. Tá by bola za jasnej noci asi romantická predstava, no takto sme to chceli na Chyžky jednoznačne stihnúť za svetla (hoci sme mali čelovky). A stihli sme, dokonca Tomáš stihol za svetla aj nazbierať nejaké drevo! Noc bola studená (určite pod -20°C), Tomáš celú noc prikladal drevo do piecky (kým bolo čo prikladať). A ja? Ja som sa vyspala a bolo mi tú noc príjemnejšie, ako keď sme na Chyžkách spali v lete! Nenechajte sa zmiasť tým kúrením v piecke - teplo do priestoru nedistribuovala prakticky vôbec.V chatke to mohlo zvýšiť teplotu o pár stupňov a aj to len v okolí samotnej piecky. Ja som na sebe mala oblečených najviac vrstiev v svojom živote - 2x termo gate, teplé dlhé turistické nohavice a na tom ešte aj lyžiarske otepľováky, termoponožky a termopodkolienky, 2 dlhé termotričká, tričko s krátkym rukávom, fleecovú mikinu, páperku, lyžiarsku bundu, 2 buffky - a samozrejme aj čiapku.

![Začiatok](https://2.bp.blogspot.com/-SSJ-hwaM0AE/W4VT6HbhK3I/AAAAAAAACw4/tS7DmGehBuUJuzLkcx8QevZLkd9ricjwQCLcBGAs/s1600/GOPR0387.jpg "Začiatok")
![Na Krížnej](https://1.bp.blogspot.com/-qnvzu3QP5sw/W4VT8Fn6E3I/AAAAAAAACxM/eMXS2uRE2hIE-h_BO9QcDMrdN1GS3MVJwCLcBGAs/s1600/GOPR0408.jpg "Na Krížnej")
![Ostredok](https://3.bp.blogspot.com/-YDEHGTA80qU/W4VT8iKJSbI/AAAAAAAACxQ/81tiqH7Pfmw90knVYFonNpYNB1f_751dACLcBGAs/s1600/GOPR0412.jpg "Ostredok")
![Chyžky](https://1.bp.blogspot.com/-YY52knwG110/W4VT9vJl0sI/AAAAAAAACxY/7E-HVlDnx74hNf9n3jGZNDwD9UrwfdRTQCLcBGAs/s1600/GOPR0423.jpg "Chyžky")
![Mrazivá noc](https://2.bp.blogspot.com/-MoxS0B8xtLg/W4VT996WnCI/AAAAAAAACxc/qjC179O7MDwHpZTT4DxmhlrFBDYgvau2wCLcBGAs/s1600/GOPR0432.jpg "Mrazivá noc")

#### Deň druhý

Snívali sme o prebudení sa do jasného rána - táto verzia sa však neuskutočnila. Viditeľnosť ale bola neporovnateľná s predchádzajúcim dňom a my sme boli nakoniec radi za to neslnečné počasie. Až tretí deň sme pocítili súvislosť s nárokmi na spotrebu vody za slnečného počasia. Vystúpali sme na Ploskú (v lete mi to prišlo ako taký mini-kopček, no teraz som si to stúpanie "užila"), kde sme stretli úplne prvých a aj na dlhú chvíľu posledných ľudí. Cestou dole z Ploskej sme si užili prenádhernú scenériu, s predierajúcim sa slnkom cez ťažké mračná, krásny prašan pomedzi stromy. Potom nás však čakalo šľapanie medzi sedlom pod Čiernym kameňom a južným Rakytovským sedlom. Pán Boh nám sem-tam uštedril nejaký krásny lúč slniečka a pohľad na nebesky modrú oblohu. Traverz popod Rakytovom mi neprišiel úplne najpríjemnejší, ako celá táto časť, ktorá pokračovala aj za severným Rakytovským sedlom. V okolí Tanečnice sa k nám pridal (teda správnejšie, my sme sa pridali k nemu) záchranár HZS. A nie, nebola to náhoda, oni nás totižto hľadali. Tieto teploty hlboko pod nulou spôsobili, že sa mi telefón úplne vybil. Prvú noc som sa ešte pokúšala z neho odoslať SMS sestre, avšak neúspešne, nemali sme žiaden signál. Tomáš mal svoj telefón v šetriacom režime pre prípad, že by sme si potrebovali zavolať pomoc sami. Túto tému asi nechcem bližšie rozoberať, v danej situácii nám to bolo veľmi nepríjemné a nepochopiteľné, prečo sa to celé vôbec udialo. Po zvyšok hrebeňovky nás všade už poznali, pretože to sú "tí dvaja 'skialpinisti' (povedala by som, že klasickí turisti s lyžami) s border kóliou, po ktorých sa pátralo". Každopádne, bol to istý druh zážitku - pre nás to skončilo  v najlepšom poriadku, no dúfam, že vás to nebude musieť nikdy postretnúť. Pán záchranár nám robil spoločnosť a odprevadil nás až na hotel. Poukazoval nám a povysvetľoval informácie o okolí Veľkej Fatry, ktorým sme práve prechádzali. K našej kondičke sa radšej nebudem vyjadrovať - po dvoch dňoch šlapania s veľkými batohmi, sme pánovi záchranárovi absolútne nestíhali a musel na nás stále čakať. Od hotela Smrekovica sme sa dokonca zviezli kúsok záchranárskym džípom ku hotelu Granit. Boli sme úplne najviac spotení po tom, ako sme sa snažili aspoň trošku držať krok s pánom záchranárom. Preto bolo celkom komické, keď sa nás druhý pán záchranár v aute hneď strachoval o to, či nie sme premrznutí, či nám nezakúri, na čo sme sa s Tomášom aj s pánom záchranárom, ktorý nám šiel naprosti, schuti zasmiali. Pán záchranár vysvetlil kolegovi, že nás v okolí Skalnej Alpy pekne prehnal a že nie je treba.

![Pod Ploskou](https://3.bp.blogspot.com/-bufDC1Ouocw/XBjSIJk4hiI/AAAAAAAAC20/6BZTn5GRpqE_L4Fok4bUlOH7sMgmD-6PQCLcBGAs/s1600/GOPR0472.jpg "Pod Ploskou")
![Pokračujeme](https://3.bp.blogspot.com/-Lbr2A-XbrTY/XBjSIJZ87JI/AAAAAAAAC24/87JXAx8p0iEs7W4CXCCjjz13PWkQl9rYwCLcBGAs/s1600/GOPR0481.jpg "Pokračujeme")
![Zima](https://4.bp.blogspot.com/-3SJemyP8hZ4/XBjSKChpklI/AAAAAAAAC3I/Rv7kU3UoqHYl67dVWSj8KI6ocF32UqdrgCLcBGAs/s1600/GOPR0507.jpg "Zima")
![Pod Rakytovom](https://3.bp.blogspot.com/-dg3qNPo_h1o/XBjSKbWwwpI/AAAAAAAAC3M/biuf7R523C84kujk_dnQsAUPWnQue3U5gCLcBGAs/s1600/GOPR0511.jpg "Pod Rakytovom")

#### Deň tretí

Tretí deň už telíčko celkom bolelo. Hlavne teda nohy otlačené od nie najideálnejších lyžiarok na trojdňový prechod Fatry. Noc v posteli bola oproti Chyžkám luxusná, hoci sme boli v nejakom sektore Granitu, ktorý sa zvyšku hotela vôbec nepodobal a šlo skôr o turistickú ubytovňu. Ale raňajky! Ó raňajky! Po tých dvoch dňoch bola praženica s párkami nebom na zemi, haha. Dali sme sa dokopy a čakala nás posledná časť trasy do Ružomberka - tentokrát za toho najidylickejšieho zimného počasia. Veď... počkajte si na fotky. Táto časť už bola skutočne príjmená a trasu zo Smrekovice do Ružomberka odporúčam každému na jednodenný "skitouring". Krása všetkých krás! Dokonca sme na Malinnom Brde stretli opäť pána záchranára, ktorý deň predtým šoféroval a chcel sa postarať, aby nám bolo teplo :-) Zlyžovali sme Malinô Brdo a cesta do Ružomberka bola naozaj oničom. Chceli sme prejsť po značke do najbližšej dediny, avšak v ceste nám stála akási "minizoo", ktorej drevená ohrádka nesiahala tomu ozrutánskemu strážnemu psovi ani po brucho. Mne už raz psa roztrhal zmyslov zbavený pes, ktorého niekto nemal pod kontrolou. Takýmto situáciam sa odvtedy vyhýbam veľmi veľkým oblúkom! Tak sme sa aj teraz vyhli a šľapali sme niekoľko kilometrov pešo s lyžiami dole cestou do Ružomberka. To som už bola skutočne hotová. Tomáš šiel z Ružomberka autobusom na Staré Hory po auto a ja som čakala s vecami a B-Hi na vlakovej stanici. Keď prišiel po nás, ponáhľali sme sa do Vrátnej, aby sme stihli vrátiť lyže. Bolo to skutočne LTT (pozn. autora: LEN TAK TAK). Asi už nikoho neprekvapí, že aj tu sme museli vysvetľovať príbeh s pátracou akciou na hrebeni Veľkej Fatry. Čo sa dá robiť, "slávu" so vie človek získať aj za nie úplne príjemných okolností.

![Konečne slnko!](https://2.bp.blogspot.com/-G1KESuX5cKE/XBjVt3B3iII/AAAAAAAAC30/oosjyulE3Hs3-hsw6hVSak_GmPoXCrMUgCLcBGAs/s1600/GOPR0550.jpg "Konečne slnko!")
![:)](https://1.bp.blogspot.com/-esyaVBy2QY0/XBjVu27CCCI/AAAAAAAAC38/-UvaiZVNdSAh7NTqRifCoR3PhqV8PGSJgCLcBGAs/s1600/GOPR0569.jpg ":)")
![Blížime sa k Ružomberku](https://1.bp.blogspot.com/-J1z-DoPOWvs/XBjVwOdEWHI/AAAAAAAAC4I/qDta8P5ryCc3YvvsBKN2S9IhsivP29lyACLcBGAs/s1600/GOPR0572.jpg "Blížime sa k Ružomberku")
![S Tatrami v pozadí](https://3.bp.blogspot.com/-8LyeZePtwYM/XBjVv2VQLTI/AAAAAAAAC4E/9a-V9j22Dnk2Q5g-Owpmjkfp2yU7folrwCLcBGAs/s1600/GOPR0575.jpg "S Tatrami v pozadí")

#### Záver

Čo dodať na záver? Tomáš sa ma pýtal pred pár dňami, ktorý výlet tohto roku sa mi najviac páčil. Bez váhania som ako prvú vec vyslovila zimnú Veľkú Fatru. Bolo to niečo nové, ako všetko to, čo sme podnikli doposiaľ. Tri dni na zasneženom hrebeni. Nulová viditeľnosť ale aj brutálne výhľady. Mínus dvadsať pod nulou ale aj slniečko. Noc na starom salaši zasypanom snehom ale aj raňajky v hoteli. Pokoj, ticho a samota ale aj milí páni záchranári. Šľapanie s ťažkými batohmi ale aj zjazdíky v prašane. Slzičky ale aj úsmev. Veľká zima ale aj veľké teplo... a veľké emócie! A uprostred toho všetkého večne uzimená Erika - toľko úžasných paradoxov. Veď - vyskúšajte si, ak ste ešte neboli - odporúčam všetkými desiatimi! Ešte som v zime nič také perfektné nepodnikla a toto stálo za to. Stálo to aj za tie fakútry z Horskej záchrannej služby a nekonečné vybavovačky s poisťovňou. Na záver patrí už len neuveriteľne veľká vďaka pani Zuzane Harvanovej z HZS, vďaka ktorej sa podarilo nakoniec celú túto vec ohľadom poisťovní úspešne doriešiť, ďakujeme! :-)
